# Պատմություն վերացական շարահյուսական ծառից LLVM IR գեներացնելու միասին

> Հեղինակը պատմում է, թե ինչպես է ինքը մի պարզ ծրագրավորման լեզվի շարահյուսական վերլուծության արդյունքում կառուցված վարացական շարահյուսական ծառից գեներացնում LLVM համակարգի միջանկյալ ներկայացման՝ IR կոդ։

Պատկերացնենք իրականացնում ենք ալգորիթմական ծրագրավորման լեզու, տվյալ դեպքում առանց այն էլ պարզ BASIC լեզվի մի ավելի պարզ տարատեսակ, որին տվել ենք _BASIC IR_ անվանումը։ Այս լեզվով գրված ծրագրերի վերլուծության արդյունքում գեներացվում է վերացական շարահյուսական ծառ (Abstract Syntax Tree — AST), որի հանգույցներն իրար նկատմամբ ունեն ստորև բերված սխեմայում պատկերված ժառանգման հարաբերությունները։

![AST classes](inherit_graph_3.png)

Այս հիերարխիայում մասնակցող բոլոր տիպերի համար պետք է գեներացնենք LLVM֊ի միջանկյալ ներկայացման՝ IR, կոդ։

Վերլուծության արդյունքում կառուցված AST֊ի արմատում միշտ «Ծրագիր» (`Program`), տիպի օբյեկտ է, որի որդիները «Ենթածրագիր» (`Subroutune`), տիպի օբյեկտներ են, որոնց որդիներն էլ, իրենց հերթին, «Հրամաններ» (`Statement`) կամ «Արտահայտություններ» (`Expression`) են: Օրինակ, բոլորիս քաջ հայտնի հետևյալ ծրագրից․

```BASIC
SUB Gcd(x, y)
    WHILE x * y <> 0
        IF x > y THEN
            LET x = x - y
        ELSE
            LET y = y - x
        END IF
    END WHILE
    LET Gcd = x + y
END SUB

SUB Main
    PRINT Gcd(18, 192)
END SUB
```

գեներացվելու է վերացական շարահյուսական ծառ՝ մոտավորապես այսպիսի տեքսի․

![Gcd ծրագրի AST֊ը](basic-gcd-ast.jpeg)

Համարենք, որ ծառի հանգույցներից միջանկյալ ներկայացման կոդ գեներացնելու համար ունենք `emit(...)` անունով մեթոդների խումբ։ Այդ մեթոդներն իրարից տարբերվում են պարամետրի, իսկ երբեմն նաև՝ վերադարձվող արժեքի տիպերով։ Մեր բերած օրինակի ծառի համար `emit(...)` մեթոդների կանչը կունենա այսպիսի հաջորդականություն․

```C++
emit(Program)
  emit(Subroutine)
    emit(Sequence)
      emit(While)
        emit(Binary)
          emit(Binary)
            emit(Variable)
            emit(Variable)
          emit(Number)
        emit(Sequence)
          emit(If)
            emit(Binary)
              emit(Variable)
              emit(variable)
            emit(Sequence)
              emit(Let)
                emit(Binary)
                  emit(Variable)
                  emit(Variable)
            emit(Sequence)
              emit(Let)
                emit(Binary)
                  emit(Variable)
                  emit(Variable)
      emit(Let)
        emit(Binary)
          emit(Variable)
          emit(Variable)
  emit(Subroutine)
    emit(Sequence)
      emit(Print)
        emit(Apply)
          emit(Number)
          emit(Number)
```


## IrEmitter դասը

LLVM IR֊ը գեներացնելու համար իրականացված է AST֊ի հանգույցները ռեկուրսիվ այցելող `IrEmitter` դասը։ Այս դասի կոնստրուկտորը ստանում է `LLVMContext` և `Module` օբյեկտների հղումներ։ Առաջինը ընդհանուր օգտագործվող LLVM֊ի կոնտեքստն է, իսկ երկրորդը արդյունք֊արգումենտ է՝ կառուցվող մոդուլի հղումը։

```C++
class IrEmitter {
public:
    IrEmitter(llvm::LLVMContext& cx, llvm::Module& md);
```

Այս դասն ունի միակ բաց (public) `emitFor()` մեթոդ, որը ստանում է վերլուծվող ծրագրից կառուցված AST֊ի արմատը՝ `ProgramPtr` ցուցիչ։

```C++
    bool emitFor(ProgramPtr prog, const std::filesystem::path& onm);
```

Վերացական շարահյուսական ծառի ամեն մի հանգույցի տիպի համար `IrEmitter` դասում իրականացված է IR ստեղծող `emit(․․․)` մեթոդ։


IR գեներացնելու համար, բացի `LLVMContext`֊ից, անհրաժեշտ են ևս մի քանի օբյեկտները։ Դրանցից առաջինն ու ամենակարևորը `builder`֊ն է․

```C++
IRBuilder<> builder;
```

`IRBuilder` տիպի օբյեկտի օգնությամբ են կառուցվում ինչպես գեներացվող կոդի ամենախոշոր միավորները՝ մոդուլներն ու ֆունկցիաները, այնպես էլ առանձին IR հրամաններն ու օգտագործվող տիպերը։
